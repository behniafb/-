بلاک‌چین
نگین سلطانی، عرفان کنعانی و بهنیا فرهبد
تیرماه 1401

1- مقدمه
بلاک‌چین فناوری‌ای است که مفهوم دفتر مشترک از سیستم‌های توزیع‌شده را برای تعدادی از حوزه‌های کاربردی به واقعیت تبدیل کرده است؛ از ارز‌های دیجیتال گرفته تا هر سیستم صنعتی‌ای که به غیرمتمرکز بودن و تصمیم‌گیری قوی، قابل اعتماد و خودکار در وضعیتی که چندین ذی‌نفع وجود دارد نیاز دارد. با این حال مزایای واقعی استفاده از بلاک‌چین به جای هر راه‌حل سنتی دیگری(مثلاً پایگاه‌داده‌های متمرکز) تا به امروز به طور کامل درک نشده است، یا حداقل نیازی شدید به یک راهنما وجود دارد که طراحان را به سمت تصمیم‌ درست در مورد زمان قبول کردن یا قبول نکردن بلاک‌چین، این که کدام بلاک‌چین نیاز‌ها را برآورده می‌کند و نحوه استفاده از آن، راهنمایی کند. در این مقاله هدف ما ارائه یک راهنما‌ی جامع از بلاک‌چین که کاربردی فراتر از استفاده آن در بیت‌کوین دارد و پرداختن به واژه‌هایی که در سال‌های اخیر به وجود آمده است، می‌باشد.[1]

2- تاریخچه‌ی بلاک‌چین
 فناوری بلاک‌چین در سال 1991 توسط دانشمندان پژوهشگر، استوارت هابر و دبلیو اسکات استورنتا، توصیف شد. آن‌ها می‌خواستند یک راه‌حل عملی محاسباتی برای اسناد دیجیتالی دارای مهر زمانی معرفی کنند تا نتوان آن‌ها را تاریخ‌گذاری یا دستکاری کرد. آن‌ها سیستمی را با استفاده از مفهوم زنجیره‌ای از بلوک‌های امن رمزنگاری‌شده برای ذخیرهی اسناد دارای مهر زمانی، توسعه دادند.
 در سال 2004، هال فینی، دانشمند کامپیوتر و فعال حوزه رمزنگاری، سیستمی به نام اثبات کار قابل استفاده مجدد یا Reusable Proof of Work (RPoW) را به عنوان یک نمونه‌ی اولیه برای پول نقد دیجیتال معرفی کرد، که یک گام اولیهی مهم در تاریخ ارزهای دیجیتال بود. این سیستم با حفظ مالکیت توکن‌ها در یک سرور قابل اعتماد، مشکل دوبار خرج کردن را حل کرد. این سرور به گونه‌ای طراحی شده است که به کاربران در سراسر جهان این امکان را می‌دهد تا صحت و درستی آن را در زمان واقعی، تأیید کنند.
 در سال 2008، ساتوشی ناکاموتو(یک شخص ناشناس با اسم مستعار) نظریهی بلاک‌چین‌های توزیع‌شده را مفهوم‌سازی کرد. او با بهبود طراحی به روشی منحصربه‌فرد، باعث شد تا بتوان بلوک‌ها را به زنجیرهی اولیه بدون نیاز به امضای آن‌ها توسط اشخاص مورد اعتماد، اضافه کرد[2].
 

3- بلاک‌چین چیست؟
 بلاک‌چین یک دفتر کل(ledger) همواره در حال رشد است که یک رکورد دائمی از تمام تراکنش‌هایی که به روشی ایمن، ترتیبی و غیر قابل تغییر انجام شده‌اند را نگه می‌دارد. در واقع بلاک‌چین زنجیره‌ای از بلوک‌ها است(شکل 1) که هر کدام حاوی اطلاعات هستند. هر بلوک تمام تراکنش‌های اخیر را ثبت می‌کند و پس از تکمیل آن‌ها، به عنوان یک پایگاه داده‌ی دائمی وارد بلاک‌چین می‌شود. هر بار که یک بلوک تکمیل می‌شود، یک بلوک جدید تولید می‌شود[3].

 
شکل 1- شمای کلی بلاک‌چین

4- اطلاعات هر بلوک
 هر بلوک از بلاک‌چین شامل داده‌های اطلاعاتی، مقداری با عنوان Prev.Hash و مقداری دیگر با عنوان Hash می‌باشد(شکل 2). Prev.Hash ارجاعی است به هش بلوک قبلی و Hash نیز در حقیقت مقدار هش همان بلوک است. هش را می‌توان مانند اثر انگشت در نظر گرفت و برای هر بلوک این مقدار، یکتا می‌باشد. بلوک اول همیشه Genesis Block نام دارد؛ زیرا پس از مقداردهی اولیه، این بلوک تا ابد تغییر نمی‌کند و به عنوان اولین بلوک باقی می‌ماند. این بلوک تنها بلوکی است که ارجاعی به هش بلوک قبل ندارد. همان‌طور که در شکل 2 مشاهده می‌کنید، ارتباط بین بلوک‌ها از طریق مقدار Prev.Hash است[4].
 
شکل 2- زنجیره‌ای از بلوک‌ها حاوی اطلاعات

5- الگوریتم SHA_256 Hash
SHA_256   (Secured Hash Algorithm)در واقع همان اثر انگشت یکتای هویت سند است که به 256 بیت حافظه نیاز دارد. این الگوریتم در اسناد دیجیتالی نیز استفاده می‌شود و بسیار امن است. 


6- نیازمندی‌های الگوریتم‌های هش‌سازی
1.	یک‌طرفه: نتوان با استفاده از هش، به سند اولیه رسید.
2.	قطعی: برای هر داده، تنها یک هش وجود داشته باشد.
3.	محاسبه‌ی سریع: هش در زمان ناچیزی به دست آید.
4.	دارای اثر فروپاشی بهمنی: با تغییر بخشی از سند، هرچند ناچیز، کل هش تغییر کند.
5.	عدم وجود تصادم: دو سند با یک هش یکسان یافت نشود[4].


7- شبکه همتابه‌همتای توزیع‌شده
 سیستم‌های مبتنی بر بلاک‌چین به شیوه‌ای توزیع‌شده کار می‌کنند که شامل چندین عامل یا شرکت‌کننده است که باید از یکدیگر مستقل باشند و می‌توانند از ارتباطات همتا‌به‌همتا برای ساختار دادن خود در یک شبکه استفاده کنند. بر خلاف معماری‌های قدیمی سرویس‌گیرنده-سرویس‌دهنده، گره‌های شبکه‌ی همتابه‌همتا همیشه یک نقش واحد و مشخصی ندارند[5]، نقش‌ها ممکن است وجود نداشته باشند یا ممکن است در طول زمان بسته به عملیاتی که در پشت یک ارتباط شکل می‌گیرد که در اینجا یک تراکنش بلاک‌چین است تغییر کنند.


8- فرایند استخراج و مقدار Nonce و Target
 استخراج یک بلوک در بلاک‌چین به فراید محاسبه هش آن بلوک و اضافه کردن آن به زنجیره بلاک‌چین گفته می‌شود. از آنجایی که محاسبه هش یک بلوک توسط الگوریتم SHA-256 در کسری از ثانیه صورت می‌گیرد برای ایجاد رقابت در فرایند استخراج، فیلد جدیدی به نام Nonce در هر بلوک در نظر گرفته شده که استخراج کنندگان مجاز به تغییر مقدار آن و محاسبه مجدد هش هستند. در شبکه‌های بلاک‌چینی که بلوک‌ها توسط فرایند استخراج به دست می‌آیند عددی تحت عنوان Target وجود دارد که تعیین کننده بیشرین مقداری است که هش هر بلوک مجاز به داشتن آن می‌باشد، پس استخراج‌کنندگان بلوک‌ها باید مقدار Nonce را آن قدر تغییر داده تا هشی که بدست می‌آید کوچک‌تر از مقدار Target باشد. فرایند استخراج هر بلوک از بلاک‌چین بیت‌کوین در ابتدا توسط پردازنده‌های کامپیوتر‌های خانگی صورت می‌گرفت اما از آنجایی که محاسبات نرم‌افزاری با پردازنده‌های همه‌منظوره بهینه نیستند، توسط روش‌های سخت‌افزاری دستگاه‌های ASIC ای ساخته شدند که دارای قدرت پردازشی بسیار بالایی در محاسبه هش هستند و قادر به محاسبه 10 تِراهش، معادل 10 به توان 12 هش، در هر ثانیه می‌باشند.


9- مکانیزم‌های اجماع در بلاک‌چین 
 روش‌ها و الگوریتم‌های مختلفی برای رسیدن به اجماع همگانی در شبکه‌های مبتنی بر بلاک‌چین وجود دارد اما دو روش اثبات کار(Proof Of Work) و اثبات سهام(Proof Of Stake) از مهم‌ترین و پراستفاده‌ترین روش‌های اجماع هستند. اثبات کار روشی برای تأیید تراکنش‌ها در شبکه‌های غیرمتمرکز است که به آن استخراج یا ماینینگ گفته می‌شود. در این روش افراد داوطلب می‌توانند قدرت پردازشی سخت‌افزار کامپیوتر خود را به شبکه یک ارز دیجیتال(مانند بیت‌کوین) اختصاص بدهند و با کمک به تأیید تراکنش‌ها از شبکه پاداش دریافت کنند. اثبات سهام یک روش جایگزین برای تأیید تراکنش‌ها در شبکه‌های غیرمتمرکز است که به سخت‌افزار و مصرف برق نیاز ندارد. در یک شبکه مبتنی بر اثبات سهام افرادی که بخواهند در کار تأیید تراکنش‌ها شرکت کنند، باید ارز دیجیتال آن شبکه را بخرند و در کیف پول خود به شبکه اختصاص دهند یا به‌اصطلاح سهام‌گذاری کنند. به این ترتیب در ازای سهامی که در اختیار شبکه قرار داده‌اند به‌طور مرتب مقداری به ارزهای دیجیتال آن‌ها اضافه می‌شود.[6]
 

10- پلتفرم‌های اصلی بلاک‌چین
 چارچوب‌های مختلف بلاک‌چین می‌توانند دیدگاه‌های متفاوتی را از نظر زمینه‌های کاربردی دنبال کنند؛ برخی از آن‌ها دارای معماری گسترش‌پذیری هستند که می‌توان از آن‌ها در زمینه‌های مختلفی مانند بانکداری و زنجیره تأمین استفاده کرد و برخی دیگر برای استفاده‌های خاص توسعه داده شده‌اند. 
 اولین بلاک‌چین که واژه بلاک‌چین را متولد کرد، بلاک‌چینِ بیت‌کوین(Bitcoin) است که توسط ساتوشی ناکاموتو معرفی شد که ارز بومی این بلاک‌چین هم اولین ارز دیجیتال یعنی بیت‌کوین است. بسیاری از مقاله‌هایی که در رابطه با بلاک‌چین نوشته شده‌اند ناگریز به اشاره کردن به بلاک‌چین بیت‌کوین هستند همان طور که ما در مقاله به بیت‌کوین هم اشاراتی کردیم.
 دومین بلاک‌چینی که مورد بررسی قرار می‌دهیم بلاک‌چین اتریوم(Ethereum) است که در حال حاضر معروف‌ترین و پراستفاده‌ترین بلاک‌چین موجود است و تقریباً تمامی قرارداد‌های هوشمند بر بستر این بلاک‌چین نوشته شده‌اند. ارز بومی بلاک‌چین اتریوم، اتریوم نام دارد؛ ولی تعدادی ارز دیجیتال دیگر که شبکه‌ی بلاک‌چین منحصر به خود را ندارند هم از بلاک‌چین اتریوم استفاده می‌کنند که به آن‌ها توکن گفته می‌شود.
 آخرین بلاک‌چینی که به معرفی آن می‌پردازیم، بلاک‌چین هایپرلجر(Hyperledger) نام دارد. هایپرلجر یک پروژه متن-باز است که توسط بنیان لینوکس پشتیبانی می‌شود. این پلتفرم برای حمایت از پروژه‌های صنعتی مبتنی بر بلاک‌چین ساخته شده است و در حال حاضر بسیاری از پروژه‌های مبتنی بر بلاک‌چین که کاربرد صنعتی دارند بر پایه این بلاک‌چین توسعه داده شده‌اند.


11- مزایای اصلی بلاک‌چین [7]
1. شفافیت: داده‌های مربوط به بلاک‌چین به ترتیب زمانی ثبت می‌شوند و برای همه‌ی اعضای بلاک‌چین در دسترس هستند.
2. غیر متمرکز بودن: هر عضوی می‌تواند تراکنش‌ها را به دفتر کل اضافه کند، و نیازی به اشخاص ثالث نیست. علاوه بر این، داده‌ها در چندین رایانه از اعضای زنجیره ذخیره می‌شوند.
3. تغییرناپذیری: زمانی که داده‌ها وارد بلاک‌چین شدند، دیگر نمی‌توان آن‌ها را تغییر داد یا حذفشان کرد.
4. امنیت: تمامی داده‌ها قبل از اتصال به یک بلوک توسط اعضای بلاک‌چین تأیید می‌شوند و از نظر رمزنگاری ایمن هستند.
 و به دلیل مزایای مذکور است که بلاک‌چین راه خود را در سایر صنایع مانند انرژی، خودرو، بهداشت و... هموار کرده است.

12- کاربردهایی از بلاک‌چین[8]:
 همانطور که قبلاً هم ذکر شد، ایده بلاک‌چین ابتدا به عنوان مکانیزمی برای پشتیبانی از رمزارز بیت‌کوین مطرح شد. برای حل مشکل خرج مضاعف مرتبط با ارزهای دیجیتال، ساتوشی ناکاموتو یک دفتر کل غیرقابل تغییر از تراکنش‌ها را ابداع کرد که بلوک‌های داده را با استفاده از رمزنگاری دیجیتال به هم متصل می‌کند.
 در حالی که این ایده برای بیت‌کوین و سایر ارزهای دیجیتال هنوز هم بسیار خوب عمل می‌کند، کاربردهای مفید دیگری از فناوری بلاک‌چین وجود دارد، که در اینجا به ذکر 14 مورد از آن‌ها می‌پردازیم:

1. انتقال پول
 مفهوم اصلی پشت اختراع فناوری بلاک‌چین هنوز هم یک کاربرد عالی به حساب می‌آید. انتقال پول با استفاده از بلاک‌چین می‌تواند ارزان‌تر و سریع‌تر از استفاده از خدمات انتقال پول فعلی باشد. این امر به ویژه در مورد تراکنش‌های برون مرزی که اغلب کند و گران هستند، بیشتر صادق است؛ چراکه حتی در سیستم مالی مدرن ایالات متحده، انتقال پول بین حساب‌ها ممکن است چندین روز به طول بیانجامد، در حالی که یک تراکنش بلاک‌چین تنها چند دقیقه طول می‌کشد.

2. مبادلات مالی
 شرکت‌های زیادی در سال‌های اخیر ظهور کرده‌اند که به ارائه‌ی مبادلات غیرمتمرکز ارزهای دیجیتال می‌پردازند. چراکه استفاده از بلاک‌چین برای صرافی‌ها امکان انجام تراکنش‌های سریع‌تر و کم هزینه‌تر را فراهم می‌کند. علاوه بر این، یک صرافی غیرمتمرکز، سرمایه گذاران خود را ملزم نمی‌کند که دارایی‌های خود را نزد یک مرجع متمرکز سپرده گذاری کنند، و این بدین معنی است که آن‌ها کنترل و امنیت بیشتری را ارائه می‌کنند.
 در حالی که صرافی‌های مبتنی بر بلاک‌چین عمدتاً با ارزهای دیجیتال سروکار دارند، این مفهوم می‌تواند برای سرمایه گذاری‌های سنتی‌تر نیز به کار رود.

3. وام‌دهی
 وام‌دهندگان می‌توانند از بلاک‌چین برای اجرای وام‌های وثیقه‌دار از طریق قراردادهای هوشمند استفاده کنند. قراردادهای هوشمند ساخته شده بر روی بلاک‌چین به رویدادهای خاصی اجازه می‌دهد تا به طور خودکار مواردی مانند پرداخت خدمات، اخطار کسری سرمایه، بازپرداخت کامل وام و آزادسازی وثیقه را انجام دهند. در نتیجه، پردازش وام سریع‌تر و کم هزینه‌تر است و این منجر می‌شود که وام‌دهندگان بتوانند نرخ‌های بهتری را برای وام‌هایشان ارائه دهند.


4. بیمه
 استفاده از قراردادهای هوشمند در بلاک‌چین می‌تواند شفافیت بیشتری را برای بیمه‌گزاران و بیمه‌گران فراهم کند. ثبت همه ادعاها در یک بلاک‌چین باعث می‌شود بیمه‌گزاران از ادعاهای تکراری برای دریافت خسارت یک حادثه جلوگیری کنند. علاوه بر این، استفاده از قراردادهای هوشمند می‌تواند روند دریافت پرداخت‌ها را برای بیمه‌گزاران سرعت بخشد.

5. املاک
 معاملات املاک و مستغلات برای تأیید اطلاعات مالی و مالکیت و سپس انتقال اسناد و املاک به مالکان جدید نیاز به اسناد زیادی دارد. استفاده از فناوری بلاک‌چین برای ثبت تراکنش‌های املاک می‌تواند ابزاری امن‌تر و در دسترس‌تر برای تأیید و انتقال مالکیت فراهم کند. این تکنولوژی می‌تواند معاملات را تسریع بخشد، کاغذبازی را کاهش دهد و در پول صرفه‌جویی کند.

 6. امنیت اطلاعات شخصی
 نگهداری داده‌هایی مانند کد ملی، تاریخ تولد و سایر اطلاعات شناسایی در یک دفتر کل عمومی(به عنوان مثال، یک بلاک‌چین) ممکن است در واقع از سیستم‌های فعلی که بیشتر در معرض هک هستند، امن‌تر باشد. فناوری بلاک‌چین می‌تواند برای دسترسی ایمن به اطلاعات شناسایی و در عین حال بهبود دسترسی افرادی که به آن در صنایعی مانند گردشگری، بهداشت، مالی و آموزش نیاز دارند، استفاده شود.

7. رأی‌دهی
 استفاده از فناوری بلاک‌چین می‌تواند اطمینان حاصل کند که هیچ‌کس دو بار رأی نمی‌دهد، فقط رأی‌دهندگان واجد شرایط می‌توانند رأی دهند و رأی‌ها نمی‌توانند دستکاری شوند. علاوه بر این، می‌تواند دسترسی به رای‌دهی را به سادگی فشار دادن تنها چند دکمه در گوشی هوشمندتان افزایش دهد. در عین حال، هزینه برگزاری انتخابات به میزان قابل توجهی کاهش خواهد یافت.

8. خدمات رفاهی دولت
 راه دیگری برای استفاده از هویت‌های دیجیتالی ذخیره‌شده بر روی بلاک‌چین، مدیریت خدمات دولتی مانند برنامه‌های رفاهی، تأمین اجتماعی و خدمات بهداشتی است. استفاده از فناوری بلاک‌چین می‌تواند کلاهبرداری و هزینه‌های اقدامات مورد نیاز را کاهش دهد. در همین حال، ذی‌نفعان می‌توانند از طریق پرداخت دیجیتالی در بلاک‌چین، وجوه را سریع‌تر دریافت کنند.
9. اشتراک امن اطلاعات پزشکی
 نگهداری سوابق پزشکی در بلاک‌چین می‌تواند به پزشکان و متخصصان پزشکی اجازه دهد تا اطلاعات دقیق و به‌روزی در مورد بیماران خود داشته باشند. این می‌‌تواند تضمین کند که بیمارانی که به چندین پزشک مراجعه می‌کنند بهترین مراقبت ممکن را دریافت می‌کنند. همچنین می‌تواند سیستم را برای واکشی سوابق پزشکی سرعت بخشد و در برخی موارد امکان درمان به موقع‌تر را فراهم کند. و اگر اطلاعات بیمه در پایگاه داده نگهداری شود، پزشکان می‌توانند به راحتی بررسی کنند که آیا بیمار بیمه‌شده و درمان او تحت پوشش است، یا خیر.
10. حق‌الامتیاز هنرمندان
 استفاده از فناوری بلاک‌چین برای ردیابی فایل‌های موسیقی و فیلمی که از طریق اینترنت پخش می‌شوند، می‌تواند به هنرمند این اطمینان را بدهد که برای کارش دستمزد دریافت می‌کنند. از آنجایی که فناوری بلاک‌چین برای اطمینان از اینکه یک فایل در بیش از یک مکان وجود ندارد اختراع شده است، می‌توان از آن برای کاهش دزدی استفاده کرد. علاوه بر این، استفاده از یک بلاک‌چین برای ردیابی بازپخش در سرویس‌های استریم و یک قرارداد هوشمند برای توزیع پرداخت‌ها می‌تواند شفافیت بیشتر و اطمینان حاصل از دریافت پولی را که به هنرمندان بدهکار هستند، فراهم کند.

11. توکن‌های غیر قابل تعویض
 توکن‌های غیرقابل تعویض یا NFT معمولا به عنوان راه‌هایی برای نگه‌داشتن حقوق هنر دیجیتال در نظر گرفته می‌شوند. از آنجایی که بلاک‌چین از وجود داده‌ها در دو مکان جلوگیری می‌کند، قرار دادن NFT در بلاک‌چین تضمین می‌کند که تنها یک نسخه از یک قطعه هنر دیجیتال وجود دارد. این می‌تواند آن را مانند سرمایه‌گذاری در هنر فیزیکی، اما بدون اشکالات ذخیره‌سازی و نگهداری، بکند.
NFT ‌ها می‌توانند کاربردهای متنوعی داشته باشند و در نهایت راهی برای انتقال مالکیت هر چیزی است که می‌تواند توسط داده‌ها نمایش داده شود. این می‌تواند سند یک خانه، حقوق پخش یک ویدیو یا بلیط یک رویداد باشد. هر چیزی که از راه دور منحصربه‌فرد باشد می‌تواند یک NFT باشد.

12. ردیابی لجستیک و زنجیره تأمین
 استفاده از فناوری بلاک‌چین برای ردیابی اقلامی که در حال پردازش در یک زنجیره تأمین هستند می‌تواند چندین مزیت را به همراه داشته باشد؛ اول از همه، از آنجایی که داده‌ها در یک دفتر کل امن در دسترس هستند، ارتباط بین شرکا آسان‌تر می‌شود. دوم، امنیت و یکپارچگی داده‌های بیشتری فراهم می‌شود زیرا داده‌های موجود در بلاک‌چین غیر قابل تغییر‌اند. این بدان معناست که شرکای تدارکات و زنجیره تأمین راحت‌تر می‌توانند با اطمینان بیشتر مبنی بر اینکه داده‌هایی که ارائه کرده‌اند دقیق و به‌روز هستند، با یکدیگر کار کنند.

13. شبکه‌های اینترنت اشیای امن
 اینترنت اشیا(IoT) زندگی ما را آسان‌تر می‌کند، اما در را برای افراد شرور باز می‌کند تا به داده‌های ما دسترسی داشته باشند یا کنترل سیستم‌های مهم را در دست بگیرند. حال فناوری بلاک‌چین می‌تواند امنیت بیشتری را با ذخیره گذرواژه‌ها و سایر داده‌ها در یک شبکه غیرمتمرکز به جای سرور متمرکز فراهم کند. فناوری بلاک‌چین می‌تواند امنیت بیشتری را با ذخیره گذرواژه‌ها و سایر داده‌ها در یک شبکه غیرمتمرکز به جای سرور متمرکز فراهم کند.

14. ذخیره‌سازی داده‌ها
 افزودن فناوری بلاک‌چین به روش‌های ذخیره‌سازی داده می‌تواند امنیت و یکپارچگی بیشتری را فراهم کند. از آنجایی که داده‌ها را می‌توان به صورت غیرمتمرکز ذخیره کرد، هک کردن و پاک کردن تمام داده‌های موجود در شبکه نسبت به روش ذخیره‌سازی متمرکز که در آن از یک یا نهایتاً چند سرور استفاده می‌شود، دشوارتر خواهد بود. در برخی موارد، استفاده از بلاک‌چین برای ذخیره سازی داده‌ها نیز ممکن است هزینه کمتری داشته باشد.

13- بلاک‌چین هنوز در دوران طفولیتش است[12].
 فناوری بلاک‌چین تنها حدود ده سال است که مطرح شده و کسب و کارها هنوز در حال بررسی راه‌های جدیدی برای به کارگیری این فناوری در فعالیت‌های خود هستند. با افزایش حجم داده‌های دیجیتالی که در زندگی ما استفاده می‌شود، نیاز روزافزونی به امنیت، دسترسی، شفافیت و یکپارچگی وجود دارد، که بلاک‌چین می‌تواند این ویژگی‌ها را برای ما به ارمغان بیاورد.










منابع

[1] Marianna Belotti, Nikola Boži´c, Guy Pujolle, Stefano Secci, Senior Member, IEEE “A Vademecum on Blockchain Technologies: When, Which and How” P1

[2] https://www.javatpoint.com/history-of-blockchain
[3] https://www.javatpoint.com/blockchain-tutorial
[4] https://www.udemy.com/course/build-your-blockchain-az/
[5] R. Schollmeier, “A definition of peer-to-peer networking for the classification of peer-to-peer architectures and applications,” in P2P’01, 2001.

[6] https://arzdigital.com/proof-of-work-vs-proof-of-stake/
[7] https://www.alcimed.com/en/alcim-articles/blockchain-technology-for-the-energy-sector-significant-potential-but-still-key-challenges-to-overcome/	
[8] https://www.fool.com/investing/stock-market/market-sectors/financials/blockchain-stocks/blockchain-applications/
